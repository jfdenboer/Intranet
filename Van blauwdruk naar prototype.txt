Van blauwdruk naar prototype 
door   op 5-6-2025 09:30

​De afgelopen periode zijn er verschillende bouwstenen bepaald waarmee we het nieuwe intranet gaan vormgeven. Denk bijvoorbeeld aan de keuze voor welke informatie terugkomt op de startpagina. Het projectteam werkt momenteel aan een prototype: een functionele omgeving die aan de basis staat van de uiteindelijke inrichting van het nieuwe intranet. Er worden presentaties gegeven aan de directieteams om hen mee te nemen in de laatste ontwikkelingen en gemaakte keuzes. Daarnaast hebben individuele gesprekken plaatsgevonden met leden van de klankbordgroep, waarin specifieke aandachtspunten zijn toegelicht. In dit bericht lees je meer over waar we nu staan en waar we naartoe werken.  



De etalage
Het is belangrijk dat iedereen toegang heeft tot 'need to know'-informatie om het werk goed te kunnen doen. Het nieuwe intranet kun je zien als een etalage, die toegang geeft tot al deze informatie. Op de startpagina van het nieuwe intranet vind je vertrouwde informatie terug in een nieuw jasje. Denk aan organisatiebreed nieuws, de actuele servicemededelingen en snelkoppelingen naar de meest relevante applicaties. Nieuw is de manier waarop je je weg vindt naar informatie die je zoekt: dat gaat straks een stuk makkelijker! 

Zoeken en vinden
Op het nieuwe intranet kun je straks op drie manieren informatie zoeken. De vertrouwde zoekbalk blijft behouden, maar is sterk geoptimaliseerd. Daarnaast kun je vanaf de startpagina zoeken binnen verschillende portalen of hoofdonderwerpen: denk bijvoorbeeld aan een onderwerp als personeel. Binnen dat portaal vind je alle informatie terug rondom personeelszaken: van salaris tot vakantie en cao. Ook kun je zoeken aan de hand van A-Z: een overzichtspagina die de meest gezochte en meest bezochte pagina's op alfabetische volgorde weergeeft. Om ervoor te zorgen dat je straks alleen relevante en actuele informatie vindt op intranet, wordt er momenteel gewerkt aan nieuwe, duidelijke spelregels. 

Samenwerken
Functionaliteiten die gericht zijn op samenwerking, zoals binnen de huidige werkruimtes, vallen buiten de scope van het project Nieuw intranet. Voor deze onderdelen wordt – buiten het project om – gekeken naar een passende oplossing. 

Migreren naar het nieuwe intranet
In de zomerperiode gaan de eerste collega's proefdraaien met het migreren van bestaande intranetpagina's naar het prototype van de nieuwe omgeving. Op basis van die ervaringen worden er duidelijke handleidingen ontwikkeld. Dit najaar gaan we organisatiebreed stap voor stap aan de slag met de migratie. Het is de ambitie om begin 2026 het nieuwe intranet volledig operationeel te hebben. Het huidige intranet blijft beschikbaar tijdens deze migratie. 