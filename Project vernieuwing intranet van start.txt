Project vernieuwing intranet van start 
door   op 17-10-2024 14:00

​​​​Ons intranet is toe aan een grondige opfrisbeurt. Er is veel verouderde informatie te vinden, en de huidige versie van SharePoint - het platform waarop ons intranet draait - wordt op termijn niet langer door Microsoft ondersteund. Daar anticiperen we op door alvast na te denken over een slimme migratie naar een toekomstbestendig platform. De missie: het intranet vormgeven als hét platform voor alle need to know informatie voor collega's. De plek waar je alle belangrijke informatie kunt volgen en vinden en waar je op de hoogte blijft van ander actueel, bijzonder of leuk nieuws uit de organisatie. 

Ons huidige intranet is in de loop van de jaren behoorlijk uit de kluiten gewassen met veel werkruimtes, PDC-pagina's en nog veel meer documenten en (inmiddels verouderde) informatie. Om in de toekomst makkelijker informatie te kunnen zoeken en vinden, is een van de belangrijkste aandachtspunten in het project  het maken van keuzes met betrekking tot de structuur. Welke informatie willen we straks terugzien en op welke plek is dat het meest logisch? Collega Ilona Bouhuijs trekt de kar en werkt daarbij samen met experts binnen en buiten het CBS. 

​​Slimme keuzes maken ​​

​“Het intranet is van ons allemaal en een goed functionerend intranet helpt om ons werk beter te kunnen doen. Binnen onze werkgroep komt kennis samen vanuit verschillende hoeken van het CBS: van IT en functioneel beheer tot kwaliteit en communicatie. Ook sluiten we aan op CBS-brede trajecten, zoals de nieuwe digitale werkplek en het meerjarenprogramma Open op Orde. Met als doel om intranet nog beter aan te laten sluiten op onze manier van werken. Externe adviseurs brengen een welkome frisse blik mee en helpen ons om slimme keuzes te maken voor de korte en lange termijn," aldus Ilona. 

​Zoeken en vinden
Naast functionele veranderingen ziet het vernieuwde intranet er straks ook anders uit. “Omdat we gebonden zijn aan een platform binnen ons eigen, lokale netwerk - en dus nog niet kunnen migreren naar een 'cloud-based' intranet - zijn er wat beperkingen qua design. Het nieuwe intranet oogt straks soberder, maar zal een stuk eenvoudiger te navigeren zijn. Bij alle beslissingen staat voorop dat we straks op het intranet alle relevante, actuele informatie eenvoudig willen terugvinden. En daar kunnen alle collega's een bijdrage aan leveren! Maar zo ver zijn we nog niet: we zijn nu druk bezig met het maken van inventarisaties en classificaties. Stap voor stap gaan we toewerken naar een migratieplan. En daarover houden we iedereen natuurlijk op de hoogte." 

​​​Meedenken? Meld je aan voor de klankbordgroep!
Zodra er een concreet migratieplan is, krijgt iedere CBS'er 'huiswerk'. Want welke informatie wil je behouden en wat kan er weg? Uitleg en hulp bij het maken van deze keuzes volgt. Gaat jouw hart sneller kloppen van intranet en vind je het leuk om straks actief mee te denken over onder andere migratie en communicatie? Of heb je een vraag aan het projectteam? Laat van je horen via nieuwintranet@cbs.nl. 