# https://cbsintranet/werkruimten/Regio-en-Ruimte/default.aspx

Team Regio en ruimte
Doelstelling Regio en Ruimte
Het team heeft zich tot doel gesteld het op efficiënte wijze produceren van nauwkeurige, consistente, tijdige en voor de samenleving relevante statistische informatie op het terrein van ruimtelijke en regionale statistieken.

Visie
Regio en Ruimte wil het CBS helpen om meer nationale statistieken te regionaliseren en visualiseren. Zij initieert en stimuleert beter vindbare, toegankelijke en interpreteerbare nationale statistieken met een ruimtelijke en regionale dimensie. Onderstaand figuur geeft de wijze waarop in het kort weer.

VisieOpHoofdlijnenFiguur.png


Taken
Het team onderhoudt veel, voor het CBS en haar stakeholders relevante regionale en ruimtelijke indelingen.

Op het terrein van regionale statistieken verzorgt het team onder meer de publicaties Kerncijfers Wijken en Buurten (KWB), Regionale Kerncijfers Nederland (RKN) en de Nieuwsbrief Regionaal. Verder onderhoudt het team de regionale classificaties voor het CBS. Het team coördineert de leveringen aan Eurostat voor de Europese NUTS-verordening en de Urban Audit.

Bij de regionale statistieken streven we ernaar om goed aan te sluiten bij veranderende behoeftes van onze gebruikers. Daarbij anticiperen we op de doelstelling van datagedrevenheid in de beleidsvorming van onze stakeholders.

De detaillering van nationale statistieken naar een groot aantal regionale niveaus zoals provincies, gemeenten, wijken en buurten, vierkanten, postcodes en bevolkingskernen gebeurt in nauwe samenwerking met andere teams.

Als onderdeel van de ruimtelijke statistieken worden ruimtelijke eenheden samengesteld en geleverd aan het ministerie van BZK ten behoeve van het Gemeente- en Provinciefonds. Daarnaast wordt in de nabijheidsstatistiek de afstand tot voorzieningen op wijk- en buurtniveau gepubliceerd en worden diverse cartografische producten gemaakt. Naast de StatLine-publicaties worden regionale en ruimtelijke statistieken beschikbaar gesteld in de vorm van webservices.

Niet alle kaarten zijn eenvoudig te maken. Soms vertellen kaarten een ander verhaal dan je bedoeling is. Team Regio en Ruimte denkt mee over de wijze waarop je je boodschap het best naar een eenduidige kaart vertaalt. Neem voor een afspraak contact op met cartografie@cbs.nl. 

Elke drie jaar publiceert het team het Bestand Bodemgebruik (BBG), dat geometrische informatie bevat over het functioneel bodemgebruik in Nederland. Voor de vervaardiging worden luchtfoto's en andere (geometrische) bronnen gebruikt. Gewerkt wordt aan een jaarlijkse publicatie.

Verder worden cijfers en teksten samengesteld voor de website “Compendium voor de Leefomgeving (CLO)", die samen met de teams Landbouw en natuur en Milieu van de sector SLO en het Planbureau voor de Leefomgeving (PBL) en Wageningen Universiteit & Researchcentrum (WUR) wordt onderhouden.

De behoefte aan regionale data blijft groeien door verdere decentralisatie van besluiten rondom de leefomgeving. Tegelijkertijd zal de datagedrevenheid en de datavolwassenheid van met name decentrale overheden leiden tot een toenemende vraag naar beter vindbare, toepasbare en inzichtelijke data. De afdeling zal de komende jaren tools blijven ontwikkelen, zoals uitbreiding van Cijfers op de Kaart en het inrichten van een CBS-Geoserver (waar iedereen kaarten met informatie kan benaderen) om aan deze behoefte te voldoen.

Ook binnen het CBS groeit de behoefte aan koppeling tussen ruimtelijke data en het Microbestand. De afdeling stimuleert en is betrokken bij het mogelijk maken van deze koppeling en participeert in betreffende werkgroepen.

Het team is verder verantwoordelijk voor het beheer, onderhoud en de ontwikkeling van de VSL-rug in het SSB en voor het bijhouden van regionale componenten en coderingen in het SSB. Ook ruimtelijke informatie, zoals de nabijheidsstatistiek en de afstandsfunctie, wordt ten behoeve van het SSB samengesteld.​

Contacten
Voor een goede uitoefening van haar taken onderhoudt het team veel interne en externe contacten, met name met vertegenwoordigers van gemeenten en provincies zoals Vereniging van Nederlandse Gemeenten (VNG), Interprovinciaal Overleg (IPO) en de Vereniging voor Statistiek en Onderzoek (VSO), met het Kadaster en PDOK over de wederzijdse leveringen van geo-informatie, waaronder de Basisregistratie Topografie (BRT), met Geonovum over o.a. de realisatie van INSPIRE-verplichtingen, met het ministerie van BZK over de levering van cijfers ten behoeve van uitkeringen uit het Gemeente- en Provinciefonds en met het Planbureau voor de Leefomgeving (PBL) en Wageningen Universiteit & Researchcentrum (WUR) over het Compendium voor de Leefomgeving en het Bestand Bodemgebruik.

In Europa houdt Team Regio en Ruimte contacten aan met Eurostat (GISCO), de EFGS (European Forum for Geography and Statistics), UNGGIM-Europe en OESO. Daarnaast is zij verantwoordelijk voor het voldoen aan de Europese richtlijnen van INSPIRE (INfrastructure for SPatial Information in Europe https://inspire.ec.europa.eu/ ). In internationaal verband nemen wij tevens deel aan de stuurgroep European Forum for Geo Statistics (EFGS) die elk jaar een internationaal congres organiseert.
