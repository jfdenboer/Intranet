Project Nieuw intranet op koers 
door   op 10-2-2025 14:00

​Ons intranet is toe aan een opfrisbeurt. Er staat veel verouderde informatie op en de huidige versie van SharePoint - het platform waarop ons intranet draait - wordt op termijn niet meer ondersteund door Microsoft. Daarom bereiden we een slimme overstap voor naar een toekomstbestendig platform. Het doel is een intranet dat dé plek is voor alle belangrijke informatie en het nieuws uit de organisatie. In december kwam de klankbordgroep Nieuw intranet voor het eerst bij elkaar. De projectgroep presenteerde toen de plannen en adviezen. In dit bericht lees je meer over de stand van zaken rondom het nieuwe intranet. 

Waar staan we nu?
Omdat we binnen ons eigen netwerk moeten blijven en nog niet kunnen overstappen naar een online intranet, richt de projectgroep zich op een nieuwe versie van SharePoint binnen onze eigen IT-omgeving. Daarnaast kijken we naar een betere indeling van informatie en duidelijke afspraken over het beheer ervan. De projectgroep heeft verschillende voorstellen besproken met de klankbordgroep. Deze groep collega's beoordeelt de plannen en voorstellen, zodat het nieuwe intranet goed aansluit bij de wensen van gebruikers. 

Waar houden we rekening mee?
Naast de vernieuwing van het intranet, lopen er binnen het CBS verschillende andere verandertrajecten, zoals het programma Open op Orde (gericht op onze informatiehuishouding), en het project Nieuwe IT-werkomgeving. Ook werken we samen met het team Kwaliteit om, in lijn met de recente audits, het nieuwe intranet efficiënt en duurzaam in te richten. Momenteel onderzoeken we wat er technisch mogelijk is met de nieuwe versie van SharePoint. We laten ons hierbij onder andere inspireren door de manier waarop andere organisaties hun intranet hebben ingericht. Al deze informatie verwerken we in een migratieplan, dat we vervolgens gaan testen aan de hand van pilots. 

Hoe gaan we het doen?
In de tweede helft van 2025 willen we stapsgewijs overstappen naar het nieuwe intranet. Onze ambitie is een overzichtelijk en gebruiksvriendelijk intranet. Dit betekent dat we verouderde en overbodige informatie niet meenemen. We willen informatie beter vindbaar maken en duidelijker doorverwijzen naar relevante pagina's. Het nieuwe intranet zal er straks dan ook anders uitzien. Ook kijken we naar de manier waarop informatie wordt aangeboden, zodat je straks sneller kunt vinden wat je zoekt. Daar horen ook nieuwe spelregels bij: want we zijn samen verantwoordelijk voor een schoon intranet. 

Wat merk jij daarvan?
Daarnaast hebben we ieders hulp nodig bij het overzetten van belangrijke informatie. Dit zal waarschijnlijk in de tweede helft van dit jaar gebeuren. Zodra er meer duidelijk is, laten we het weten. Tot die tijd: denk goed na voordat je een nieuwe intranetpagina aanmaakt. Is het echt nodig? Actualiseer verouderde pagina's, verwijder werkruimtes die niet meer worden gebruikt en archiveer informatie die bewaard dient te worden. Controleer ook of de rechten en rollen van pagina's nog kloppen en pas ze aan waar nodig. 